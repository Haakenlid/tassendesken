@tit: KHiOs maktmonopol
@ing: Over 2 av 3 skuespillere ved Nationaltheatret har utdannelse fra KHiO. Teaterstudentene mener institusjonen mister viktig mangfold.
@stikktit: To av tre skuespillere ved Nationaltheatret er utdannet på Teaterhøgskolen:
@bl: Foto: Erlend Dalhaug Daae
@bl: Tekst: Jantra Pernille Hollum
@box:> 1

@txt:Er utdannelse ved teaterlinjen på Kunsthøgskolen i Oslo (KHiO) gullbilletten inn i bransjen?
Ifølge en oversikt Universitas har hentet inn er 70 prosent av alle de 92 skuespillerne som er tilknyttet Nationaltheatret, utdannet ved Teaterhøgskolen i Oslo. Kun åtte av skuespillerne har utdannelse ved andre teaterlinjer i Norge, men seks er utdannet i utlandet.
14 av dem har ingen relevant utdannelse, ifølge nettsidene til Nationaltheatret. Dette inkluderer komikere som Atle Antonsen og Else Kåss Furuseth, og teaterlegender som Mari Maurstad og Frøydis Armand.
I Norge er det tre statlige teaterutdannelser, men nesten alle som får jobb på Nationaltheatret har gått på Teaterhøgskolen i Oslo. Blir resten av Skuespiller-Norge oversett?

@mt:Kjemper med nebb og klør

@txt:– Det er veldig frustrerende når man konstant sender inn søknader, særlig på såkalte åpne auditions og så får man aldri komme, forteller Rose Aker som gikk ut fra skuespillerlinjen ved Høgskolen i Nord-Trøndelag (HiNT) i 2015.
Etter at Aker ble ferdig med bacheloren sin, ble det i en periode veldig stille. Først tre år hadde hun sin teaterdebut; på Centralteateret.
– De fleste av oss må jobbe med nebb og klør for å få jobb, forteller hun.
Hun opplever at de store teatrene tar inn svært få fra de andre skolene.
– Teatersjefene kunne vært mer opptatt av å reise rundt og bli kjent med den nye skuespillergenerasjonen før de uteksamineres –  fra alle tre høgskolene. Vi er ikke akkurat så mange teaterstudenter at de ikke har tid til å se oss alle, sier hun og legger til:
– Det å ha flere teaterhøgskoler med forskjellige retninger, er i mine øyne svært positivt. Da jeg søkte HiNT hadde jeg aldri hørt om skolen før, men ble veldig positivt overrasket. Det virker som mange tenker at det kun er «fysisk teater» og «maskespill» som foregår der oppe. Jeg opplever at jeg har fått utviklet ferdigheter som skuespiller som jeg ikke ville ha fått på noen av de andre skolene. Publikum som har sett produksjonene våres gir også uttrykk for at det er et unikt sceneuttrykk som trengs på institusjonene.

@mt:Eksklusiv skuespillerfabrikk

@txt:Opptaket til bachelor i skuespillerfag ved Kunsthøgskolen i Oslo er i full gang. Flere hundre søkere skal kjempe om de åtte-ti plassene i Norges eksklusive skuespillerfabrikk. Til tross for de tre skuespillerutdanningene, er det i praksis KHiO som har all makt, mener teaterstudentene Universitas har pratet med.
Førsteårsstudent ved KHiO, Sebastian Warholm, forteller at den allmenne forståelsen har lenge vært at dersom du vil bli skuespiller i Norge må du ha gått på Teaterhøgskolen.
– KHiO har i tidligere år stått stødig som et stort eneveldig monster blant Norges teaterutdanninger, og har da i samspill med institusjonene besittet den totale makten over hvem som får delta i Teater-Norge. Dette har resultert i en stabil strøm av friksjonsløst teater, forteller han.

@spm:– Hva tenker du om at det store flertallet av de ansatte på institusjonsteatrene er fra KHiO?

@txt:– Både rykte og teatersjefers kjennskap og forhold til KHiO er en gyllen gateway, men jeg håper at det i størst grad er på grunn av den kunnskapen man besitter og det mennesket man vokser til å bli etter å ha gått her. De nyere faste ansettelsene jeg kjenner til er gitt til kreative og spennende mennesker som har noe på hjertet – mange av dem er kanskje fra KHiO, men institusjonene kan ikke overse dem! forteller han og legger til at utdannelsen på KHiO er grundig og omfattende.

@box:> 2

@mt:Tilfeldighetene avgjør

@txt:Ingrid Giæver går ut fra KHiO i vår, men har allerede fått seg jobb hos Rogaland teater. Hun legger ikke skjul på at utdannelsen hennes er en stor del av grunnen til at hun har fått seg jobb så raskt.
– Ja, det er lettere å få seg jobb når man går på KHiO. Det er aldri lurt å late som at man ikke er svært privilegert når man går her, klinger det klart fra Giæver, og hun legger raskt til at det er mange dyktige skuespillere der ute, som ikke kom inn på KHiO.
– Det skjer mange tilfeldigheter under opptaksprosessen. Det handler mye om hvem som takler presset best på de få minuttene man har foran juryen. Det hadde vært så spennende å se mer av de talentene som ikke kom inn og de som har gått på andre skoler. Teater-Norge taper mye på å ikke oppsøke de.

@mt:– Trist

@txt:Svend Erichsen gikk ut fra HiNT i 2015, og har siden det jobbet i det frie scenekunstfeltet, som han trives godt med. Han har ikke hatt fast kontrakt på institusjonsteater.
– Lenge før jeg startet på HiNT visste jeg at sjansene var mindre for å få jobb på institusjonsteatre uten å ha gått på KHiO, forteller han og legger til:
– KHiO sitter på gammel makt, et sterkere rykte og et bedre nettverk. Det er tydelig at flere av teatrene vegrer seg for å oppsøke de nyere utdanningene når de leter etter nye folk.

@spm:– Hva tenker du om at det store flertallet av de fast ansatte på Nationaltheatret har utdanning fra KHiO?

@txt:– Jeg synes det er trist for institusjonen og kunsten de skal lage at de ikke ansetter skuespillere med andre metodiske bakgrunner. Måten vi engasjerer oss i kunsten på og jobber på, bidrar til å utvikle det frie feltet, så hvorfor kan ikke det brukes for å utvikle institusjonen videre også? Jeg tror de taper masse på det.

@spm:– Har du opplevd en situasjon der du føler deg tilsidesatt på grunn av utdanningen din?
– Et teater skulle ansette tre nye skuespillere og de ansatte tre nyutdannede fra KHiO uten auditions eller utlysning! Det har aldri skjedd med noen fra HiNT eller Fredrikstad. Jeg synes det er trist at de ikke sjekker ut de fra de andre skolene.

@mt:– Mister mangfoldet

@txt:Desiree Isabel Bøgh Vaksdal ble ferdig med bacheloren fra Akademi for scenekunst i Fredrikstad i 2017. Hun forteller at hun merker KHiOs maktposisjon når hun møter nye mennesker.
– Alle spør om jeg har studert på KHiO. Ingen har hørt om NTA. De spør om jeg jobber på Nationaltheatret eller om det er mitt endelige mål. Det sier noe om hvor tungt etablert institusjonsteatrene og KHiO er, forteller hun og poengterer:
– Så lenge de kaller seg Teaterhøgskolen, så er det en indirekte måte å si at de to andre skolene ikke er teaterhøgskoler. Ord er makt.

@mt:Avviser problematikken

@txt:Teatersjef ved Nationaltheatret, Hanne Tømta, avviser at studenter ved KHiO har grønt kort til en jobb på Nationaltheatret etter endt utdannelse.
– Helt frem til 2005 fantes det kun ett godkjent studietilbud på høyskolenivå i Norge for utdannelse i skuespillerfaget, nemlig KHiO. Ni av de femten skuespillerne Nationaltheatret ansatte hadde altså ingen andre norske tilbud da de skulle utdanne seg, forteller hun og vektlegger at før de ansetter eller engasjerer en skuespiller vurderes kriteriene alder, ansiennitet, kjønn, etnisitet og kvalitet.
– De siste årene har vi engasjert skuespillere som er utdannet ved KHiO, Westerdals, HiNT, Teaterhøgskolan i Stockholm, Högskolan i Gøteborg og Bårdarakademiet.
Universitas’ gjennomgang viser at 19 av de skuespillerne som er tilknyttet Nationaltheatret, og gikk ut etter 2008 – året da de første studentene fra andre skuespillerutdanninger gikk ut – hadde gått på KHiO. Kun to var fra andre utdanninger i Norge. Fire var utdannet i utlandet.
Universitas har spurt teatersjefen om KHiO-studentene blir favorisert, noe hun ikke har svart på.
@fakta:Teaterutdanninger i Norge
@li:Det er tre offentlige høyskoler som tilbyr bachelor i skuespillerfag: Kunsthøgskolen i Oslo, Teaterhøgskolen (etablert som høgskoleutdanning 1953),
 Akademi for Scenekunst ved Høgskolen i Østfold (godkjent BA fra 1994) og
Teaterproduksjon og skuespillerfag ved Nord universitet (godkjent BA fra 2006). I tillegg er det multinorske – treårig teaterutdanning ved Det norske Teatret i samarbeid med Nord universitet (etablert 2012).
@li:Private høyskoler som tilbyr bachelor i skuespillerfag er Musikkteaterhøyskolen (godkjent BA fra 2012), Norsk Skuespillerinstitutt (godkjent BA fra 2015) og Westerdals Oslo ACT (BA fra 2015)
@li:Bårdar tilbyr toårig utdanning i musikalteater, men gir ikke kompetanse på høyskolenivå.
@li:En rekke skoler i utlandet tilbyr skuespillerutdanning.
@li:Kunsthøgskolen i Oslo tilbyr master i teater og Akademi for Scenekunst ved Høgskolen i Østfold tilbyr master i performance.
Kilde: Skuespillerforbund.no

@fakta:Skuespillere ved Nationaltheatret:
@li:Det er 92 skuespillere tilknyttet Nationaltheatret, ifølge deres nettside. Hver skuespiller har en profil man kan gå innpå, der det står hva slags utdannelse og erfaring de har.
@li:65 har utdannelse fra KHiO.
@li:3 er utdannet fra Bårdar
@li:2 er utdannet fra NISS/Westerdals
@li:1 er utdannet fra Høgskolen i Nord-Trøndelag
@li:5 har utdanning fra utlandet
@li:2 har oppgitt en annen utdannelse
@li:14 har ikke oppgitt noen utdannelse. Disse kjennetegnes av at de enten har veldig lang fartstid på scenen – eller kommer utenfra teaterbransjen som for eksempel Atle Antonsen og Else Kåss Furuseth.
@sitat:Vi er ikke akkurat så mange teaterstudenter at de ikke har tid til å se oss alle